---
templateKey: blog-post
title: Umíte vypnout?
cover_image: /img/zarovka.jpg
date: '2018-08-01T14:40:09+02:00'
description: >-
  Umíte vypnout? Já jsem na začátku roku zjistila, že to neumím. Byl únor 2018.
  Zima jako na Sibiři. Nevím, jestli je to problém nás všech, kteří vlastníme
  jablečný telefon. Ale tomu mému v mrazu klesá kapacita baterie. Jak to spolu
  souvisí?
tags:
  - time management
  - personal life
---
Celé 2 roky jsem telefon v mrazivých dnech nevyndala z kapsy. Zkrátka jsem se chtěla vyhnout situaci, kdy mi plně nabitá baterie skočí ze 100 na 0. Jenže tahle situace si žádala zoufalé činy. Byla mi zima, **byla tma** a já se nedokázala bez map dopravit ke kamarádovi (čau, Jirko!).

Rukavice do kabelky, telefon do ruky. Baterka měla 55 % - ideál. _"To ten telefon dá,"_ říkala jsem si. Datluju adresu do Google map. 32 %. Sakra! 30 % ... Adresa nalezena, hurá kupředu. _"Drž, drž!"_ Podporovala jsem telefon, aby zůstal naživu po dobu nezbytně nutnou.

5 minut od cíle. 12 %. Černá obrazovka. Ztracená, zmrzlá, bez naděje. Udělala jsem **jedinou rozumnou věc**, která v ten moment dávala smysl - začala jsem nadávat. A taky agresivně třít telefon v dlaních.

Měla jsem nabíječku? Měla. Byla vedle restaurace, kde bych si mohla trapně objednat čaj a zneužít jejich zásuvku? Byla. Můj rozum ztratil rozum a velel jinak. A tak jsem pokračovala dál ve snaze probudit iPhone k životu.

**5 minut zahřívání** a první pokus zapnout telefon. Tisknu tlačítko po straně, ale nic. Kleju. Někdo se dokonce otočil. A tak si dávám další zahřívací pětiminutovku. Další pokus. Nic.

Kleju, agresivně a opakovaně. A pak mě teprve napadne podívat se na to tlačítko. To není tlačítko pro vypnutí/zapnutí telefonu. To je tlačítko hlasitosti! Ahaaa... Já prostě jen nevěděla, kde je. Nebo spíše věděla, ale jen **vytěsnila ze své mysli** jako přebytečné tlačítko na mém telefonu. Vždyť ho přeci nikdy nepoužiju. Mě se telefony nevybíjejí.

_"Tak vidíš, všichni ti říkají, že neumíš vypnout," _proletělo mi hlavou. Jasně, mluvili o mně, ne o mém telefonu. Ale přišlo mi to v ten moment jako krásná metafora.

Víte, **kde je to vaše vypínací tlačítko**? Myslím tím VAŠE, ne vašeho telefonu. Použili jste ho někdy, když jste byli totálně vyšťavený?

Dodatek: Za kamarádem mě dovedl instinkt.
