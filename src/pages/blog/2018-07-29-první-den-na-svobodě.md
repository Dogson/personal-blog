---
templateKey: blog-post
title: První den na svobodě
cover_image: /img/lidusepise-blog1.jpg
date: '2018-07-29T21:34:30+02:00'
description: >-
  Servírka pokládá přede mě na stůl dřevěný prkýnko s voňavými rozpečenými
  tousty, mističkami s máslem a marmeládou. Na druhém prkýnku limča a
  cappuccino. Je 23.dubna 2016, 9:10. Poděkuju a mlčky sedím. Zírám na tu
  krásnou snídani. Mohla bych se do ní hned pustit, ale chci se nechat naplnit
  tím momentem. Za pár desítek vteřin se mi nahrnou slzy do očí a když jich je
  víc, než dokážou spodní řasy udržet, začínají mi nekontrolovatelně padat do
  klína. Cítím úžasnou úlevu, svobodu a pocit, že všechno bude konečně dobrý.
tags:
  - práce
  - copywriter
---
Jak jsem se sem dostala?

Shrnu-li to do stručného životopisu, má se celá věc takhle:

* červenec 2012 - červen 2013, referentka oddělení výplaty dávek, Pražská správa sociálního zabezpečení
* červen 2013 - únor 2015, koordinátorka vzděláváni/asistentka ředitelky HR, Raiffeisen stavební spořitelna
* únor 2015 - duben 2016, copywriter a administrátor e-shopu, ZOOT a.s.
* duben 2016 - současnost, copywriter na volné noze
* Jak můžete vidět, zkusila jsem si od každého něco. Práci pro státní podnik, pro korporát s více než 20letou tradicí, pro mladou a sexy firmu a "skončila" jako freelancer

Zajímá-li vás delší příběh, tady ho máte. V opačném případě hooodně scrollujte.

Dva semestry na vysoké mi stačily k tomu, abych zjistila, že nemám natolik ohebnou páteř a dost silný žaludek na to, abych dotáhla studium do konce. Samozřejmě jsem na trhu práce nebyla tím pádem ten nejatraktivnější kousek, ale státní podnik si nevybírá podle "vzhledu"

Výběr prvního zaměstnání probíhal úplně stejně jako výběr střední školy. Šla jsem tam, kam šla kamarádka. Nevěděla jsem, co chci dělat.

Na úřadě jsem měla skvělé kolegy, v pátek jsem odcházela domů dřív, dělala celkem nenáročnou práci a tabulkový plat mi stačil k tomu, abych zaplatila:

* svůj pronajatý pokojík na Butovicích,
* večeře založené na těstovinách a kečupu,
* večery strávené s přáteli na bowlingu a litry tonicu s becherovkou

Na druhou stranu mě štval fakt, jak falešná hra se mezi nadřízeným a podřízeným hrála. Věděla jsem, že dovolenou vždy dostanu. Bohužel to nešlo bez divadýlka-výslechu, jež doprovázel pocit ponížení, jako kdybych šla žádat mámu o kapesný.

Kombinace nízkého platu, frustrace ze stereotypní práce, neustálá buzerace kvůli dovoleným a o 10 minut delším pauzám na oběd mě donutila odejít.

Jenže kam dál? Kde by asi tak mohli chtít blbou, třiadvacetiletou úřednici se středoškolským vzděláním? No jasně, že v korporátu! Dvojnásobně vyšší plat oproti předchozímu zaměstnání zněl lákavě. Benefity na kulturu, výkonnostní odměny, nablýskané výtahy a firemní kantýna zrovna tak. Původně na pozici recepční, po 3 měsících koordinátorka vzdělávání a pravá ruka HR ředitelky.

Viděli jste film Ďábel nosí Pradu? Nemělo to k tomu daleko. Včera výborně odvedená práce ztratila význam vedle jednoho chybného písmenka na smlouvě. "Příště to udělejte líp, jinak máte výpověď na stole!" Půl dne ani slova, zamračený pohledy, časovaná bomba, obava, kdy udeří příště.

Výhružky výpovědí osobně, telefonicky i SMS zprávou. Nepříjemné e-maily během mé dovolené. Návraty do kanceláře po pracovní době. Mnoho zrušených akcí s rodinou i přáteli.

Do práce jsem jezdila se žaludečními vředy, některá rána prozvracela v koupelně, z práce jsem jezdila s pláčem. Bylo mi zle z každého oběda. Žádný víkend nebyl dostatečně dlouhý, aby mě připravil na další týden. S narůstajícím strachem rostl i počet chyb, které jsem v práci udělala.

O 2 roky později, Silvestr, výpověď - všechno nej do Nového roku! Ulevilo se mi. "Vy můžete dělat jen něco kreativního," bylo mi řečeno s takovým opovržením, jako kdyby byla kreativní práce něco podřadnýho. Ale měla pravdu. Kreativní číst mé práce ve firmě mě vnitřně naplňovala a zřejmě právě díky ní jsem přežila úctyhodné 2 roky.

ZOOT v té době hledal junior copywritery. Slovo, které jsem neuměla ani správně vyslovit. Kupodivu se jim líbilo, jak píšu. Nastalo úžasných 6 měsíců plných vtipných textů, elegantního i crazy oblečení a parádních firemních akcí. A pak se naše oddělení stěhovalo.

Hodina a půl ve vlaku ráno, hodin a půl ve vlaku pozdě odpoledne. Vynechaný snídaně, abych byla dřív v práci a šla dřív domů. K snídani sušenky ve vlaku, oběd u monitoru, instantní večeře. Spánek. Zítra nanovo. Drbárna. Brainstormingy s korporátními symptomy.

A tohle už znáte...

Servírka pokládá přede mě na stůl dřevěný prkýnko s voňavými rozpečenými tousty, mističkami s máslem a marmeládou. Na druhém prkýnku limča a cappuccino. Je 23.dubna 2016, 9:10. Poděkuju a mlčky sedím. Zírám na tu krásnou snídani. Mohla bych se do ní hned pustit, ale chci se nechat naplnit tím momentem. Za pár desítek vteřin se mi nahrnou slzy do očí a když jich je víc, než dokážou spodní řasy udržet, začínají mi nekontrolovatelně padat do klína.

Nemůžu si vzpomenout, kdy naposled jsem si jen tak sedla a vychutnala si snídani. Kdy naposledy jsem se odměnila pár minutama pro sebe. Kdy naposled jsem nikam nespěchala a neměla v hlavě nic jinýho, než myšlenky, co mě zítra čeká v práci. Cítím úžasnou úlevu, svobodu a pocit, že všechno bude konečně dobrý.

Jak jsem se sem dostala už víte...

Věřím, že mnoho lidí by mi řeklo: _"Takhle to nevypadá. Ty vůbec nevíš, co je syndrom vyhoření, holčičko."_

Podle mě je syndrom vyhoření pestrý jako duha. Má různé příznaky, průběh i následky. Postihuje lidi různého věku. Mladý člověk ho prožívá jinak než starý člověk. Někoho dožene "jen" k slzám, někoho "jen" k psychologovi, někoho dokonce na operační sál. 

Mám-li být trochu sebekritická, možná jen na to nemám povahu. Možná jsem flákač. Mám slabou vůli, nic nevydržím, nejsem loajální vůči firmě, neumím nést velkou zodpovědnost. Třeba jo.

Nicméně takhle nějak probíhala moje cesta na svobodu. Bude trvat věčně? Nevím. Rozhodně mám v ruce zpáteční jízdenku. Jen ještě nevím, kdy jí využiju.
